[
{"url": "https://it-park.uz/uz/itpark/news/it-park-dohada-bo-lib-o-tadigan-web-summit-qatar-va-uzbekistan-tech-conference-tadbirlarida-ishtirok-etish", "title": "IT Park: Dohada bo\u2018lib o\u2018tadigan \u201cWeb Summit Qatar\u201d va \u201cUzbekistan Tech Conference\u201d tadbirlarida ishtirok etish", "text": "\nIT Park: Dohada bo\u2018lib o\u2018tadigan \u201cWeb Summit Qatar\u201d va \u201cUzbekistan Tech Conference\u201d tadbirlarida ishtirok etish\n\nBosh direktor o\u2018rinbosari Jahongir Radjabov boshchiligidagi IT Park Uzbekistan delegatsiyasi \u201cWeb Summit Qatar 2024\u201d sammitida ishtirok etish va Doha shahrida \u201cUzbekistan Tech Conference\u201d tadbirini o\u2018tkazish uchun amaliy tashrif bilan Qatar davlatiga tashrif buyuradi. Sayohatdan ko\u2018zlangan maqsad biznes aloqalarini mustahkamlash va Qatar kompaniyalarini O\u2018zbekistonga jalb qilishdir.\n\nTashrif davomida delegatsiya O\u2018zbekistonning IT-biznesni yuritish uchun eng yaxshi yo\u2018nalish sifatidagi salohiyatini namoyish etish, shuningdek, Qatar ishbilarmon vakillari bilan hamkorlik qilish imkoniyatlarini o\u2018rganish maqsad qilgan.\n\nTashrifning muhim tarkibiy qismi IT Park delegatsiyasining 26-29 fevral kunlari MENA mintaqasida birinchi marta bo\u2018lib o\u2018tadigan dunyodagi eng yirik texnologik konferensiya \u2013 \u201cWeb Summit Qatar 2024\u201dda ishtirok etishi hisoblanadi.\n\n\u201cWeb Summit Qatar\u201d tadbiri 12\u00a0000 dan ortiq texnologiyalar sohasidagi mutaxassislar, 800 dan ortiq startaplar va 300 dan ortiq xalqaro investorlarni jalb qilishi kutilmoqda.\n\nSammit doirasida 28-fevral kuni soat 16:00 da O\u2018zbekistonning Dohadagi elchixonasida Raqamli texnologiyalar vazirligi tomonidan IT Park va O\u2018zbekistonning Qatardagi elchixonasi hamkorligida tashkil etilgan \u201cUzbekistan Tech Conference\u201d bo\u2018lib o\u2018tadi. Konferensiyada Qatarning O\u2018zbekistonda o\u2018z vakolatxonalarini ochishni rejalashtirayotgan texnologiya va xizmat ko\u2018rsatishga yo\u2018naltirilgan kompaniyalari uchun foydali imkoniyatlar, soliq imtiyozlari, preferensiyalar va IT Park qo\u2018llab-quvvatlash dasturlari taqdim etiladi.\n\nDohada bo\u2018lib o\u2018tadigan \u201cUzbekistan Tech Conference\u201d tadbirida ishtirok etish uchun quyidagi havola orqali ro\u2018yxatdan o\u2018ting:\nhttps://forms.gle/sCtZbUUP6JxrHmWn6\n\n\u201cHozirda biz O\u2018zbekistonga xorijiy kompaniyalarni jalb qilish bo\u2018yicha faol ish olib boryapmiz va Qatar bu borada biz uchun juda muhim hamkor hisoblanadi. Bu davlat MENA mintaqasidagi asosiy o\u2018yinchilardan biri bo\u2018lib, O\u2018zbekiston kompaniyalari bu mintaqaga allaqachon o\u2018z mahsulotlarini faol eksport qilmoqda. Ishonchimiz komilki, bizning tashrifimiz rezidentlarimiz eksport hajmini oshirish va xalqaro kompaniyalarni O\u2018zbekistonga jalb etishga xizmat qiladi\u201d, \u2013 dedi Jahongir Rajabov. \u201cQatar ishbilarmon vakillari bilan uchrashuvlar va \u201cWeb Sammit\u201d konferensiyasida ishtirok etish global maqsadimiz \u2013 O\u2018zbekistonni xalqaro IT-autsorsing markaziga aylantirish va 2030-yilga borib respublika IT-xizmatlar eksportini $5 milliardga yetkazish yo\u2018lidagi ko\u2018plab strategik qadamlardan biridir.\u201d\n\n\n2024-02-16\n\n", "creation_date": "2024-02-16", "access_date": "2024-03-05 18:45:19", "category": "technology"},
{"url": "https://it-park.uz/uz/itpark/news/2024-yil-yanvar-oyidagi-it-parkning-yangi-rezidentlari", "title": "2024-yil yanvar oyidagi IT Parkning yangi rezidentlari", "text": "\n2024-yil yanvar oyidagi IT Parkning yangi rezidentlari\n\nIT Park rezidentlari soni doimiy ravishda ortib bormoqda. 2019-yilda texnologik park tashkil etilganidan buyon va 2023-yil oxirida ushbu ko\u02bbrsatkich 1652 ta kompaniyani tashkil etdi.\n\nO\u02bbtgan yili 846 ta kompaniya IT Park rezidenti maqomiga ega bo\u02bblgan bo\u02bblsa, 304 ta ariza rad etildi, 281 ta kompaniya esa o\u02bbz majburiyatlarini bajarmaganligi yoki ruxsat etilmagan faoliyat turini amalga oshirgani uchun ushbu maqomdan mahrum qilindi.\n\n2023-yilda rezident kompaniyalarning umumiy daromadi birinchi marta $1 milliarddan oshdi. Eksportga yo\u02bbnaltirilgan kompaniyalar soni 551 taga yetdi, eksport hajmi esa $344 millionni tashkil etdi.\n\nRezidentlik maqomi qanday imtiyozlar beradi?\n\nRezidentlik maqomi barcha turdagi korporativ soliqlardan ozod qiladi. Xususan, norezidentlar korporativ soliqni 4-15% miqdorida to\u02bblaydilar, rezidentlar esa undan ozod qilingan. Norezidentlar uchun ijtimoiy soliq 12%, rezidentlar uchun \u2014 0%. Norezidentlar uchun daromad solig\u02bbi 12%, rezidentlar uchun esa \u2014 7,5%. Norezidentlarga xizmatlar importi uchun QQS mavjud, rezidentlar esa ushbu majburiyatdan ozod qilingan.\n\n\n2024-yil yanvar oyidagi IT Parkning yangi rezidentlari\n\n2024-yil yanvar oyida IT-sanoatning turli sohalarida faoliyat olib boruvchi 75 ta kompaniya IT Park rezidentlariga aylanishdi. Birinchidan, yangi kompaniyalar orasida dasturiy ta\u02bcminotni ishlab chiqish bilan shug\u02bbullanuvchi kompaniyalar ustunlik qilmoqda (31 ta kompaniya) va bu ijobiy omil, chunki bu yuqori qo\u02bbshilgan qiymatga ega bo\u02bblgan soha hisoblanadi va dasturiy ta\u02bcminotni ishlab chiqish bo\u02bbyicha xalqaro bozor hajmini ortiqcha baholash qiyin.\n\nIT-ta\u02bclim ham ommabop yo\u02bbnalishlar qatoriga kirdi, ushbu yo\u02bbnalishdagi 17 ta kompaniya axborot texnologiyalari sohasida mutaxassislarni tayyorlash va rivojlantirishga bo\u02bblgan katta qiziqishdan dalolat beradi.\n\nBundan tashqari, ko\u02bbplab kompaniyalar BPO (11), litsenziyalarni amalga oshirish (11) va dizayn va multimedia mahsulotlari yaratish (3) bilan shug\u02bbullanadi.\n\n2023-yil dekabr oyi oxirida rezidentlar allaqachon ariza topshirgan\nyangi faoliyat turlari\ntasdiqlandi. Ushbu yo\u02bbnalishlardan biri dizayn va multimedia mahsulotlari bo\u02bblib, \u201cUNITED SOFT\u201d MChJ ushbu faoliyat turi bilan shug\u02bbullanadi. Kompaniya animatsion videorolik va kliplar yaratishga ixtisoslashgan va Bollivudning \u201cBaahubali\u201d filmi uchun animatsiya yaratishda ishtirok etgan.\n\nIT Park rezidentligiga bo\u02bblgan qiziqish nafaqat O\u02bbzbekiston, balki boshqa mamlakatlar kompaniyalarini ham jalb qilishda davom etmoqda. Ha, yangi kompaniyalarning aksariyati O\u02bbzbekistondan, ammo Rossiya (5), Turkiya (2), Koreya va Avstraliya (1 tadan) kompaniyalari ham ro\u02bbyxatga olingani IT Park va O\u02bbzbekistonning IT-biznesni yuritish yo\u02bbnalishi sifatida xalqaro jozibadorligini ta\u02bckidlaydi.\n\nShunisi e\u02bctiborga loyiqki, hududlardan 38 ta kompaniya, Toshkent shahrida esa 37 ta kompaniya rezident maqomiga ega bo\u02bblishdi. 75 ta yangi rezident kompaniyalardan 26 tasi eksportga yo\u02bbnaltirilgan.\n\n\nQanday qilib IT Park rezidenti bo\u02bblish mumkin?\n\nRezidentlikka ariza topshirish uchun kompaniyaning ERI kaliti yordamida\nmy.it-park.uz\nveb-saytidagi shaxsiy kabinetingizga kirishingiz kerak. \u201cArizalar\u201d bo\u02bblimida Ekspert kengashi tomonidan ko\u02bbrib chiqilishi uchun biznes-reja taqdim etilishi kerak.\nKo\u02bbrib chiqish muddati: 15 ish kuni.\n\nIT Park rezidentlarining to\u02bbliq ro\u02bbyxati bilan\nbu yerda\ntanishish mumkin.\n\n\n2024-02-17\n\n", "creation_date": "2024-02-17", "access_date": "2024-03-05 18:45:19", "category": "technology"},
{"url": "https://it-park.uz/uz/itpark/news/it-park-difc-bilan-hamkorlikni-mustahkamlamoqda", "title": "IT Park \u201cDIFC\u201d bilan hamkorlikni mustahkamlamoqda", "text": "\nIT Park \u201cDIFC\u201d bilan hamkorlikni mustahkamlamoqda\n\n2024-yil 14-fevral kuni vazir Sherzod Shermatov boshchiligidagi O\u2018zbekiston Respublikasi Raqamli texnologiyalar vazirligi delegatsiyasi Dubay xalqaro moliya markazi (DIFC) bosh direktori Arif Amiri va \u201cDIFC\u201d innovatsion markazi direktori Muhammad Alblushi bilan uchrashuv o\u2018tkazdi.\n\n\n\u201cDIFC\u201d Yaqin Sharq, Afrika va Janubiy Osiyo (MEASA) mintaqasidagi yetakchi global moliyaviy markaz hisoblanadi. Tashkilot MEASA mintaqasida savdo va investitsiya oqimini rivojlantirish bo\u2018yicha qariyb 20 yillik tajribaga ega bo\u2018lib, umumiy aholisi taxminan 3 milliard kishi va nominal YaIM taxminan 8 trillion AQSh dollarini tashkil etuvchi 72 mamlakatni o\u2018z ichiga oladi.\n\nUchrashuvdan ko\u2018zlangan asosiy maqsad \u201cEnterprise Uzbekistan\u201d xalqaro raqamli texnologiyalar markazini tashkil etish bo\u2018yicha strategik chora-tadbirlarni muhokama qilishdan iborat edi. Ushbu markaz IT Park hududida raqamli texnologiyalar sohasida mahsulotlar yaratish uchun qulay sharoitlarga ega maxsus zona hisoblanadi.\n\n\u201cEnterprise Uzbekistan\u201d markazi texnologik kompaniyalar uchun noyob muhitni, jumladan, innovatsion loyihalar uchun \u201ctartibga solish qumdoni\u201d, intellektual mulk, shaxsiy ma\u2019lumotlarni himoya qilish, shuningdek, keng qamrovli davlat va bank xizmatlarini taklif etishi mumkin.\n\nBundan tashqari, markaz mehnat, bojxona va soliq qonunchiligi masalalarida, shuningdek, tijorat va fuqarolik nizolarini hal qilishda muhim yordam ko\u2018rsatib, raqamli texnologiyalar va autsorsingni rivojlantirish uchun qulay muhit yaratadi.\n\n\n\u201cDIFC\u201d vakillari bu borada amalga oshirilgan ishlar va O\u2018zbekistonning yangi IT-autsorsing markaziga aylanish istagini yuqori baholadilar.\n\nUchrashuv yakunida IT Park va \u201cDIFC\u201d o\u2018rtasidagi hamkorlikni yanada kengaytirish bo\u2018yicha kelishuvga erishildi. Tajriba almashish, shuningdek, \u201cDIFC\u201dga a\u2019zo kompaniyalarni respublika orqali global biznes yuritish uchun O\u2018zbekistonda vakolatxonalar ochishga taklif qilish rejalashtirilgan.\n\n\n2024-02-17\n\n", "creation_date": "2024-02-17", "access_date": "2024-03-05 18:45:19", "category": "technology"},
{"url": "https://it-park.uz/uz/itpark/news/pasha-holding-kompaniyasi-bilan-hamkorlik-istiqbollari-muhokama-qilindi", "title": "\u201cPASHA Holding\u201d kompaniyasi bilan hamkorlik istiqbollari muhokama qilindi", "text": "\n\u201cPASHA Holding\u201d kompaniyasi bilan hamkorlik istiqbollari muhokama qilindi\n\n19-fevral kuni O\u02bbzbekiston Respublikasi Raqamli texnologiyalar vazirligida \u201cPASHA Holding\u201d rahbariyati bilan uchrashuv bo\u02bblib o\u02bbtdi.\n\n\nUchrashuvda Raqamli texnologiyalar vaziri Sherzod Shermatov, IT Park bosh direktori Farhod Ibragimov, \u201cPASHA Holding\u201d kompaniyasi bosh direktori Jalol Gasimov, \u201cPASHA Holding\u201d apparati rahbari Dayanat Sadullayev va boshqalar ishtirok etdi.\n\n\nUchrashuv davomida \u201cPASHA Holding\u201d va IT Park o\u02bbrtasidagi hamkorlikning turli jihatlari muhokama qilindi. Xususan, \u201cPASHA Holding\u201d kompaniyasining O\u02bbzbekistonda loyihalarni amalga oshirish rejalari; joriy yilning oktyabr oyida Boku shahrida bo\u02bblib o\u02bbtadigan \u201cInMerge Innovation Summit\u201d tadbirida Raqamli texnologiyalar vazirligi va IT Park vakillarining ishtiroki; Ozarbayjon kompaniyalari uchun \u201cSoftlanding\u201d dasturini amalga oshirish va \u201cPASHA Holding\u201d hamkorlari orqali O\u02bbzbekiston kompaniyalarini xalqaro bozorlarda targ\u02bbib qilish.\n\nShuningdek, uchrashuv davomida \u201cPASHA Holding\u201d kompaniyasi vakillari mart oyida bo\u02bblib o\u02bbtadigan \u201cOffshore Outsourcing Tour\u201d tadbiri va joriy yilning kuzida o\u02bbtkaziladigan \u201cICT Week Uzbekistan\u201d haftaligiga taklif etildi.\n\n\nKeyinroq \u201cAloqaBank\u201d boshqaruv raisi o\u2018rinbosari Farrux Maxkamov bilan uchrashuv bo\u2018lib o\u2018tdi va unda tomonlar venchur investitsiyalarni rivojlantirish va startaplarni qo\u2018llab-quvvatlash sohasidagi salohiyatli hamkorlik masalalarini muhokama qilishdi.\n\n\u201cPASHA Holding\u201d kompaniyasi O\u02bbzbekiston bilan turli sohalarda, jumladan, axborot texnologiyalari, innovatsiyalar va moliyaviy xizmatlar bo\u02bbyicha hamkorlikni rivojlantirishga katta qiziqish bildirdi.\n\nMazkur uchrashuv ikki tomon o\u02bbrtasida yaqin hamkorlikni yo\u02bblga qo\u02bbyish va mahalliy kompaniyalarni jahon bozorida ilgari surish, shuningdek, xorijiy kompaniyalarni O\u02bbzbekistonga jalb qilish uchun qulay sharoitlar yaratish yo\u02bblidagi muhim qadam bo\u02bbldi.\n\n2006-yilda tashkil etilgan \u201cPASHA Holding\u201d \u2014 Ozarbayjonning Boku shahrida joylashgan taniqli investitsiya kompaniyasi hisoblanadi. Xoldingda 17 000 dan ortiq xodim mehnat qiladi va Turkiya va Gruziya davlatlarida vakolatxonalari mavjud. 2023-yil boshida \u201cPASHA Holding\u201d kompaniyasining umumiy aktivlari deyarli $11,3 milliardni, kapitali esa \u2014 taxminan $1,43 milliardni tashkil etdi.\n\n\nXolding \u201cPasha Bank\u201d, \u201cKapital Bank\u201d, \u201cPasha Insurance\u201d, \u201cCompeto\u201d, \u201cPasha Pay\u201d, \u201cPasha Technologies\u201d va boshqa kompaniyalar orqali bank ishi va moliya, sug\u02bburta, axborot texnologiyalari va boshqa ko\u02bbplab sohalarda taqdim etilgan.\n\n\n2024-02-20\n\n", "creation_date": "2024-02-20", "access_date": "2024-03-05 18:45:19", "category": "technology"},
{"url": "https://it-park.uz/uz/itpark/news/yandeks-kompaniyasi-rahbariyati-bilan-it-sohasida-yoshlarimizga-yuqori-maoshli-ishchi-o-rinlarini-ko-paytirish-borasidagi-hamkorlik-masalalari-muhokama-qilindi", "title": "Yandeks kompaniyasi rahbariyati bilan IT sohasida yoshlarimizga yuqori maoshli ishchi o\u2018rinlarini ko\u2018paytirish borasidagi hamkorlik masalalari muhokama qilindi", "text": "\nYandeks kompaniyasi rahbariyati bilan IT sohasida yoshlarimizga yuqori maoshli ishchi o\u2018rinlarini ko\u2018paytirish borasidagi hamkorlik masalalari muhokama qilindi\n\nRaqamli texnologiyalar vaziri Sherzod Shermatov Yandeks kompaniyasining Biznes guruhi bosh direktori Daniil Shuleyko bilan uchrashdi. Unda hamkorlikda ishlashning strategik yo\u2018nalishlari, kompaniyaning O\u2018zbekistonda raqamli texnologiyalar sohasini rivojlantirish masalalariga e\u2019tibor qaratildi.\n\n\n\nShuningdek, sun\u2019iy intellektni rivojlantirish, elektron hukumat yo\u2018nalishida hamkorlik hamda IT ta\u2019lim yo\u2018nalishida takliflar ko\u2018rib chiqildi.\n\nShuningdek, uchrashuvda O\u2018zbekistonda yoshlar uchun yaratilgan imkoniyatlar\u00a0\u00a0yuqori baholandi. Jumladan, IT Parkning \u201cZero Risk\u201d loyihasi\u00a0kompaniy\u00a0rahbariyatida katta qiziqish uyg\u2018otdi va shu mavzuga doir savol-javob o\u2018tkazildi.\n\nShu bilan birga,\u00a0uchrashuvda Vazir\u00a0mamlakatimizda aholi sonining oshib borayotgani, o\u2018z navbatida, ular uchun munosib ish o\u2018rinlarini yaratishni talab qilishini ta\u2019kidladi.\n\nIT mahsulotlarni ishlab chiqish va masofadan ishlashga bo\u2018lgan talab oshdi. Shu maqsadda O\u2018zbekiston mehnat bozoriga kirib kelayotgan yoshlarni masofadan turib ishlashga hamda ularni yuqori maoshli ishlarga jalb qilish bo\u2018yicha masalalar ham muhokama qilindi.\n\n\n\nO\u2018z navbatida, IT kompaniyalarni qo\u2018llab-quvvatlash, ular uchun soliq imtiyozlari haqida qo\u2018shimcha ma\u2019lumotlar berilib, IT ta\u2019lim yo\u2018nalishiga ham katta e\u2019tibor qaratilayotgani aytib o\u2018tildi.\n\nKompaniya vakillari O\u2018zbekistonda IT sohasida qulay muhitni rivojlantirish borasida o\u2018z rejalari va dolzarb tashabbuslari hamda yangi loyihalar bilan o\u2018rtoqlashdi.\n\n\n2024-02-20\n\n", "creation_date": "2024-02-20", "access_date": "2024-03-05 18:45:20", "category": "technology"},
{"url": "https://it-park.uz/uz/itpark/news/nima-uchun-o-zbekistonda-ofisimizni-ochishga-qaror-qildik-east-games-kompaniyasi-bosh-direktori-bilan-intervyu", "title": "Nima uchun O\u2018zbekistonda ofisimizni ochishga qaror qildik \u2013 East Games kompaniyasi bosh direktori bilan intervyu", "text": "\nNima uchun O\u2018zbekistonda ofisimizni ochishga qaror qildik \u2013 East Games kompaniyasi bosh direktori bilan intervyu\n\nChegaralar tobora xiralashib borayotgan bugungi dunyoda, ayniqsa texnologiyalar sohasida, global o\u2018yin sanoatining yetakchi o\u2018yinchilaridan biri bo\u2018lgan \u201cEast Games\u201d kompaniyasi O\u2018zbekistondagi rivojlanib borayotgan axborot texnologiyalari bozoridan foydalanib, O\u2018zbekistonga qiziqarli sayohatni boshlashga qaror qildi. \u201cEast Games\u201d kompaniyasi direktori Anatoliy Tsoy kompaniyaning faoliyati haqida gapirar ekan, biz ularning strategik kengayishi va kelajakdagi istiqbolli rejalari haqida tasavvurga ega bo\u2018lamiz.\n\n\n\u201cLesta Games\u201d xalqaro konglomerati hamkori bo\u2018lgan \u201cEast Games\u201d butun dunyo bo\u2018ylab tomoshabinlarni qamrab oluvchi video o\u2018yinlarni ishlab chiqishga ixtisoslashgan. Ularning e\u2019tiborga molik loyihalari orasida ulkan o\u2018yinchilar bazasiga ega \u2013 afsonaviy \u201cTanks Blitz\u201d o\u2018yini bo\u2018lib, uning kundalik qamrov ko\u2018rsatkichlari o\u2018yinning mashhurligidan dalolat beradi. Smartfonlar va internetga kirish imkoniyati barcha uchun mavjud bo\u2018lgan hozirgi paytda \u201cEast Games\u201d kompaniyasi geografik to\u2018siqlarni yo\u2018q qilib, butun dunyo bo\u2018ylab o\u2018yinchilarni jalb qilmoqda.\n\nO\u2018zbekistonning nisbatan yopiq bozordan xorijiy sarmoyalar va texnologik innovatsiyalarni jalb etuvchi bozorgacha bo\u2018lgan evolyutsiyasiga nazar tashlar ekan, Tsoy mamlakatning o\u2018sib borayotgan IT-sohasi jozibadorligini e\u2019tirof etdi. IT Park tashabbusi bilan yaratilgan qulay ishbilarmonlik muhiti, turli xil imtiyozlar va raqamli texnologiyalarni rivojlantirish uchun davlat tomonidan ko\u2018rsatilayotgan qo\u2018llab-quvvatlash \u201cEast Games\u201d kompaniyasining O\u2018zbekistonda o\u2018z vakolatxonasini ochish qarorida muhim rol o\u2018ynadi.\n\nO\u2018zbekistonda maxsus jamoani shakllantirish jarayoni o\u2018ziga xos qiyinchiliklarni keltirib chiqargan bo\u2018lsa-da, \u201cEast Games\u201d kompaniyasi mahalliy iste\u2019dodlarni jalb qilish va o\u2018yinlarni ishlab chiqish sanoatida tajribani rivojlantirishda salmoqli muvaffaqiyatlarga erishdi. Malakali mutaxassislar va til muammolarining nozik jihatlariga qaramasdan, kompaniyaning ta\u2019lim va amaliyot dasturlari orqali mahalliy iste\u2019dodlarni rag\u2018batlantirishga intilishi uning O\u2018zbekistonda o\u2018yin sanoati rivojiga hissa qo\u2018shishga sodiqligini ta\u2019kidlaydi.\n\nIT Park rezidenti sifatida \"East Games\u201d kompaniyasi bir qator imtiyozlar, jumladan, soliq imtiyozlari va qo\u2018llab-quvvatlash dasturlariga ega bo\u2018ladi, bu esa hech qanday to\u2018siqlarsiz faoliyat yuritish va hamkorlikni yo\u2018lga qo\u2018yish uchun zamin yaratadi. Hukumat bilan faol hamkorlik va qonunchilikni shakllantirishda ishtirok etish \u201cEast Games\u201d kompaniyasining texnologik innovatsiyalar va biznesni rivojlantirish uchun qulay muhit yaratish istagining yaqqol aksidir.\n\nO\u2018zbekistonga xos bo\u2018lgan logistika va infratuzilma muammolarini yengishda \u201cEast Games\u201d kompaniyasining ilg\u2018or texnologik infratuzilma bilan jihozlangan ofis maydonini tanlashga strategik yondashuvi va dizel generatorlari kabi zaxira chora-tadbirlar uzluksiz faoliyat yuritish va ishonchlilikni kafolatlaydi.\n\n\u201cEast Games\u201d kompaniyasi kelgusida O\u2018zbekistonning rivojlanib borayotgan IT sohasida jadal o\u2018sish va innovatsion istiqbollar paydo bo\u2018lishiga ishonch bildirdi. Jamoani kengaytirish, yangi o\u2018yinlarni ishlab chiqish va mamlakatning ulkan IT-maqsadlariga erishishda o\u2018z hissasini qo\u2018shish rejalariga ega \u201cEast Games\u201d kompaniyasi O\u2018zbekiston raqamli kelajagini shakllantirishda asosiy rolni o\u2018ynashga tayyor.\n\nXulosa qilib aytadigan bo\u2018lsak, \u201cEast Games\u201d kompaniyasining O\u2018zbekistonga kirib kelishi xalqaro texnologik kompaniyalar va rivojlanayotgan bozorlar o\u2018rtasidagi hamkorlik salohiyatini yaqqol namoyon etadi. Ijtimoiy va iqtisodiy rivojlanishni rag\u2018batlantirish uchun texnologiyalardan foydalanish bo\u2018yicha umumiy tasavvurga ega \u201cEast Games\u201d kompaniyasi O\u2018zbekistondagi rivojlanayotgan IT-ekotizimiga uzoq muddatli ta\u2019sir ko\u2018rsatishga, innovatsiyalar va imkoniyatlarni yangi davr ostonasiga kiritishga tayyor. O\u2018zbekistonning raqamli davrga o\u2018tishida \u201cEast Games\u201d kompaniyasi nafaqat mintaqada, balki undan tashqarida ham o\u2018yin sanoati va texnologiyalar kelajagini shakllantiruvchi transformatsion yo\u2018lning yetakchisi bo\u2018lishga tayyor.\n\n\n2024-02-22\n\n", "creation_date": "2024-02-22", "access_date": "2024-03-05 18:45:20", "category": "technology"},
{"url": "https://it-park.uz/uz/itpark/news/qatarda-uzbekistan-tech-conference-bo-lib-o-tdi", "title": "Qatarda \u201cUzbekistan Tech Conference\u201d bo\u02bblib o\u02bbtdi", "text": "\nQatarda \u201cUzbekistan Tech Conference\u201d bo\u02bblib o\u02bbtdi\n\n28-fevral kuni Qatar poytaxti Doha shahrida \u201cWeb Summit Qatar\u201d xalqaro texnologiya konferensiyasi doirasida muhim voqea \u2014 \u201cUzbekistan Tech Conference\u201d bo\u02bblib o\u02bbtdi. Raqamli texnologiyalar vazirligi va IT Park homiyligida O\u02bbzbekiston Respublikasining Qatardagi elchixonasi, \u201cUzinfocom\u201d va \u201cUzum\u201d kompaniyalari bilan hamkorlikda tashkil qilingan tashabbus IT sohasidagi ko\u02bbplab xorijiy vakillari e\u02bctiborini tortdi.\n\nKonferensiya hamkorlikni yo\u02bblga qo\u02bbyish, xalqaro kompaniyalarni O\u02bbzbekistonga jalb qilish bo\u02bbyicha sheriklik aloqalarini o\u02bbrnatish va mamlakatni yangi IT-autsorsing markazi sifatida tanitish uchun mahalliy kompaniyalarni jahon bozorida rag\u02bbbatlantirishga qaratilgan edi.\n\n\nTadbirda O\u02bbzbekiston Respublikasining Qatardagi elchisi Ashraf Xo\u02bbjayev, O\u02bbzbekiston Respublikasi Raqamli texnologiyalar vaziri o\u02bbrinbosari Rustam Karimjonov, IT Park bosh direktori o\u02bbrinbosari Jahongir Rajabov, shuningdek, \u201cUzum\u201d kompaniyasining operatsion direktori Roman Lavrentyev ma\u02bcruzachi sifatida qatnashdilar.\n\nMutaxassislar O\u02bbzbekistonning global ishbilarmonlik sohasidagi raqobatbardosh ustunliklari haqida gapirib, yosh va iqtidorli ishchi kuchini ta\u02bckidladilar va mamlakatimizda o\u02bbz vakolatxonalarini ochishga qaror qilgan kompaniyalar uchun yaratilgan istiqbollarni taqdim etdilar.\n\n\n\nIT Park tarmog\u02bbidagi startaplar \u2014 \u201cTass Vision\u201d, \u201cSarmo\u201d va \u201cTopBrains\u201d kabi IT-kompaniyalar rahbarlari ishtirokidagi panel sessiyasi tadbir qatnashchilarida alohida qiziqish uyg\u02bbotdi. Ular O\u02bbzbekistonda IT-biznesni yuritish bo\u02bbyicha o\u02bbz tajribalari bilan o\u02bbrtoqlashib, mamlakatimizda sohaning jadal rivojlanishi haqida gapirib berishdi.\n\nTadbir yakunlari bo\u02bbyicha Qatardagi IT va BPO kompaniyalari vakillari O\u02bbzbekistonda o\u02bbz vakolatxonalarini ochishga katta qiziqish bildirishdi. Bundan tashqari, ular 18-20-mart kunlari Toshkent va Samarqand shaharlarida o\u02bbtkazilishi rejalashtirilgan \u201cOffshore Outsourcing Tour\u201d tadbirida ishtirok etish niyatida ekanliklarini bildirdilar.\n\nUlar orasida IT Park rezidentlarining mahsulotlari, startap va loyihalarini alohida ta\u02bckidlab, ularga sarmoya kiritishga qiziqish bildirgan \u201cInvest Qatar\u201d tashkiloti ham bor. Qatarning \u201cTez Katar\u201d va \u201cMeeza\u201d kabi dasturiy ta\u02bcminot ishlab chiqish bo\u02bbyicha taniqli kompaniyalari O\u02bbzbekistonda o\u02bbz vakolatxonalarini ochish istagini bildirishdi.\n\n\nKompaniyalar e\u02bctiborini tortgan asosiy jozibador omillar qatoridan hukumatning IT va autsorsing sohalarini rivojlantirishga qaratayotgan e\u02bctibori, shuningdek, \u201cZero Risk\u201d va \u201cRegional Headquarters\u201d kabi turli xil IT Park qo\u02bbllab-quvvatlash dasturlari o\u02bbrin olgan. O\u02bbzbekistonning Markaziy Osiyoning qoq yuragidagi strategik joylashuvi uning jahon investorlari uchun jozibadorligini yanada ta\u02bckidlaydi.\n\n\u201cO\u02bbzbekiston va Qatar o\u02bbrtasida rivojlanib borayotgan diplomatik munosabatlar nafaqat davlatlararo hamkorlikning poydevori, balki axborot texnologiyalari sohasida ham o\u02bbzaro rivojlanish katalizatoriga aylanib bormoqda. Bugungi kunda, muvaffaqiyatli tashabbuslar fonida yaqin hamkorlikka intilish har ikki mamlakatning IT sohasini rivojlantirishda o\u02bbz samarasini berayotganini ko\u02bbrmoqdamiz. Bu esa raqamli texnologiyalar sohasidagi birgalikdagi sa\u02bcy-harakatlar davlatlarimiz o\u02bbrtasidagi hamkorlik munosabatlarini jadal rivojlantirish va mustahkamlashni qo\u02bbllab-quvvatlashga qodir ekanligining yorqin namunasidir\u201d,\n\u2014 dedi vazir o\u02bbrinbosari Rustam Karimjonov.\n\n\n2024-02-29\n\n", "creation_date": "2024-02-29", "access_date": "2024-03-05 18:45:20", "category": "technology"},
{"url": "https://it-park.uz/uz/itpark/news/prezident-shavkat-mirziyoyev-qayta-tiklanuvchi-energiya-manbalaridan-foydalanishni-kengaytirish-masalalariga-bag-ishlangan-yig-ilish-o-tkazdi", "title": "Prezident Shavkat Mirziyoyev qayta tiklanuvchi energiya manbalaridan foydalanishni kengaytirish masalalariga bag\u2018ishlangan yig\u2018ilish o\u2018tkazdi", "text": "\nPrezident Shavkat Mirziyoyev qayta tiklanuvchi energiya manbalaridan foydalanishni kengaytirish masalalariga bag\u2018ishlangan yig\u2018ilish o\u2018tkazdi\n\nPrezident Shavkat Mirziyoyev qayta tiklanuvchi energiya manbalarini ko\u02bbpaytirish bo\u02bbyicha 2024-yil uchun ustuvor vazifalarga bag\u02bbishlangan yig\u02bbilish o\u02bbtkazdi.\n\nTahlillarga ko\u02bbra, O\u02bbzbekistonda quyosh va shamol energiyasi salohiyati elektrga bo\u02bblgan hozirgi ehtiyojni 10-12 barobar ortig\u02bbi bilan qoplashga yetarli.\n\n\u201cYashil energiya\u201d manbalarini barpo qilish bo\u02bbyicha yurtimizda katta dasturlar boshlandi. Bugungi kunga qadar sohaga 2,1 milliard dollar to\u02bbg\u02bbridan-to\u02bbg\u02bbri xorijiy investitsiya kirib keldi, yana 13 milliard dollarlik loyihalar amalga oshirilmoqda.\n\nDeyarli barcha viloyatlarda zamonaviy quyosh va shamol elektr stansiyalari barpo etilmoqda. Jumladan, Buxoro, Jizzax, Qashqadaryo, Navoiy, Samarqand va Surxondaryoda 1,6 gigavattli 9 ta yirik quyosh va shamol elektr stansiyalari ishga tushdi. Andijon, Samarqand, Surxondaryo va Toshkent viloyatida 183 megavattli 6 ta yirik va kichik GESlar foydalanishga topshirildi.\n\nShuningdek, ijtimoiy soha obyektlari, korxona va tashkilotlar, tadbirkorlarga tegishli binolar va aholi xonadonlarida umumiy quvvati 457 megavattli quyosh panellari o\u02bbrnatildi.\n\nNatijada qo\u02bbshimcha 5 milliard kilovatt-soat ekologik toza elektr ishlab chiqarish va 1,5 milliard kub metr gazni tejash imkoniyati yaratildi.\n\n2024-yilda elektr ishlab chiqarishda \u201cyashil energiya\u201d ulushi 15 foizga yetishi kutilmoqda. Joriy yildan boshlab yirik \u201cyashil energiya\u201d quvvatlarini barpo etish bo\u02bbyicha uch yillik dasturi amalga oshiriladi.\n\nJoriy yildan boshlab O\u2018zbekistonda yashil energetikani rivojlantirish bo\u2018yicha uch yillik dastur kuchga kiradi. \u00a0Deyarli barcha hududlarda zamonaviy quyosh va shamol elektr stansiyalari barpo etiladi.\n\nBu tufayli ma\u2019lumotlar markazlari kabi muhim biznes obyektlarida jarayonlarning uzilish xavfi kamaytiriladi.\n\nShuning uchun aholi va iqtisodiyot tarmoqlari talabidan kelib chiqib, kelgusi uch yilda 8 gigavattli 28 ta yirik quyosh va shamol elektr stansiyalarini ishga tushirish, 944 kilometr yuqori kuchlanishli elektr tarmoqlari va 6 ta yirik podstansiyani qurish, jami 2,2 gigavatt bo\u02bblgan 18 ta elektr saqlash quvvatlarini o\u02bbrnatish mo\u02bbljallangan.\n\nEnergetika vazirligiga joriy yilda ishga tushirilishi rejalashtirilgan 14 ta stansiya qurilishini jadallashtirish topshirildi.\n\nBular \u2014 Andijon, Buxoro, Jizzax, Qashqadaryo, Navoiy, Namangan, Samarqand, Toshkent, Farg\u02bbona viloyatlarida 2 gigavattli 11 ta quyosh, Buxoro va Navoiy viloyatlarida 600 megavattli 3 ta shamol stansiyasi.\n\nUshbu stansiyalarni barpo etish doirasida 500 kilometr yuqori kuchlanishli elektr tarmoqlari quriladi. Yangi yirik stansiyalarni tarmoqqa ulash uchun 5 ta podstansiya kengaytiriladi.\n\nJoylarda quyosh panellarini o\u02bbrnatish bo\u02bbyicha ishlarni yanada kengaytirish, aholining \u201cyashil\u201d energiyadan foydalanish borasidagi intilishlarini qo\u02bbllab-quvvatlash muhimligi ta\u02bckidlandi.\n\nBu maqsadlarga qo\u02bbshimcha 50 million dollar resurs ajratish, xorijiy investorlar bilan muzokaralar o\u02bbtkazib, yana 100 million dollar jalb qilishga ko\u02bbrsatma berildi.\n\nTadbirkorlarga quyosh energiyasi quvvatlarini joriy etishda manfaatdorligini oshirish uchun qo\u02bbshimcha yengilliklar yaratilishi belgilandi.\n\nElektr iste\u02bcmoli yuqori bo\u02bblgan qishloq va suv xo\u02bbjaligi, ichimlik suvi ta\u02bcminoti korxonalarida \u201cyashil energiya\u201d quvvatlarini ko\u02bbpaytirish bo\u02bbyicha ishlar jadallashtiriladi. Hisob-kitoblarga ko\u02bbra, mamlakatimizda 10 gigavattli agrovoltaika salohiyati mavjud. Mutasaddilarga joriy yilda 6 ta tumanda \u201cagrovoltaika\u201d usulida pilot loyihalarni boshlash topshirildi.\n\nUmuman, xalqaro ekspertlarni jalb qilgan holda energiya sarfi yuqori bo\u02bblgan sohalarda qayta tiklanuvchi energiya manbalarini rivojlantirish bo\u02bbyicha alohida dastur ishlab chiqiriladi. Yirik quyosh va shamol stansiyalarini qurish, ularni tarmoqqa ulash, remont-servis xizmatini ko\u02bbrsatish hisobiga mahalliy korxonalar uchun katta bozor vujudga kelmoqda.\n\n\n2024-02-29\n\n", "creation_date": "2024-02-29", "access_date": "2024-03-05 18:45:20", "category": "technology"},
{"url": "https://it-park.uz/uz/itpark/news/it-park-rezidenti-pointai-kompaniyasi-domino-ventures-investitsiyalarini-jalb-qildi", "title": "IT Park rezidenti, \u201cPointAI\u201d kompaniyasi \u201cDOMINO Ventures\u201d investitsiyalarini jalb qildi", "text": "\nIT Park rezidenti, \u201cPointAI\u201d kompaniyasi \u201cDOMINO Ventures\u201d investitsiyalarini jalb qildi\n\nO\u02bbzbekistonlik startap \u201cPointAI\u201d IT Park hamkori, Markaziy Osiyodagi texnologik loyihalarga sarmoya kiritishga ixtisoslashgan \u2014 \u201cDOMINO Ventures\u201d venchur fondidan\u00a0sarmoya jalb qilganini ma\u02bclum qildi.\n\n\u201cPointAI\u201d kompaniyasiga 2023-yilda Azamat Hamidov va Asloxon Xoshimxo\u02bbjayev tomonidan asos solingan bo\u02bblib, IT Park rezidenti va elektron tijorat uchun sun\u02bciy intellekt yechimlarini ishlab chiqish va joriy etishga ixtisoslashgan istiqbolli startap hisoblanadi. \u201cPointAI\u201d mahsulotlari yordamida kompaniyalar qo\u02bbllab-quvvatlash xarajatlarini sezilarli darajada kamaytirishlari, mijozlar ehtiyojini qondirish darajasini oshirishlari va yiliga $100 000 gacha mablag\u02bb tejashlari mumkin.\n\n\u201cDOMINO Ventures\u201d tomonidan kiritilgan sarmoyalar startapga o\u02bbz jamoasini kengaytirish, mahsulotini rivojlantirish va yangi bozorlarga chiqish imkonini beradi. \u201cPointAI\u201d kompaniyasi hammuassisi Azamat Hamidov \u201cDOMINO Ventures\u201d fondi tomonidan taqdim etilgan ko\u02bbmakdan xursandligini bildirib, bu kompaniyaning o\u02bbsishini tezlashtirishga va uning mahsulotlarini yanada ko\u02bbproq elektron tijorat kompaniyalariga taqdim etishga yordam berishini ta\u02bckidladi.\n\n\u201cDOMINO Ventures\u201d kompaniyasi boshqaruvchi hamkori Mustafo Kopuk o\u02bbzbek startaplariga sarmoya kiritish muhimligini ta\u02bckidlab, \u201cPointAI\u201d kompaniyasining muvaffaqiyati mintaqa tadbirkorlarining O\u02bbzbekiston startap ekotizimida qiymat yaratish va ijobiy o\u02bbzgarishlarni rag\u02bbbatlantirish borasidagi ulkan salohiyatiga yaqqol misol ekanini e\u02bctirof etdi. \u201cPointAl\u201d kabi istiqbolli startaplarni qo\u02bbllab-quvvatlash orqali \u201cDOMINO Ventures\u201d kompaniyasi O\u02bbzbekistonda startap ekotizimini rivojlantirishga o\u02bbz hissasini qo\u02bbshishni maqsad qilgan.\n\n\n2024-03-01\n\n", "creation_date": "2024-03-01", "access_date": "2024-03-05 18:45:21", "category": "technology"},
{"url": "https://it-park.uz/uz/itpark/news/it-park-malayziya-it-kompaniyalari-uchun-o-zbekiston-eshiklarini-ochmoqda", "title": "IT Park Malayziya IT-kompaniyalari uchun O\u02bbzbekiston eshiklarini ochmoqda", "text": "\nIT Park Malayziya IT-kompaniyalari uchun O\u02bbzbekiston eshiklarini ochmoqda\n\nIT Park Sirdaryo filiali direktori, viloyat hokimining raqamlashtirish bo\u02bbyicha maslahatchisi Oybek Anvarov boshchiligidagi IT Park delegatsiyasi 25-29 fevral kunlari amaliy tashrif bilan Malayziyada bo\u02bbldi.\n\nTashrifdan ko\u02bbzlangan asosiy maqsad Malayziyaning IT va BPO-kompaniyalarini O\u02bbzbekistonga jalb qilish, hamkorlikni yo\u02bblga qo\u02bbyish va mamlakatni yangi IT-autsorsing markazi sifatida targ\u02bbib qilishdan iborat.\n\nTashrif doirasida delegatsiya Malayziyaning \u201cUpstream\u201d, \u201cCanaan Communication & Technologies\u201d va \u201cHitech Geo Digital\u201d IT-kompaniyalari vakillari bilan uchrashuvlar o\u02bbtkazdi.\n\n\nMazkur uchrashuvlarda O\u02bbzbekistonda IT-biznesni yuritish uchun yaratilgan imkoniyat va sharoitlar, jumladan, soliq imtiyozlari va preferensiyalar, IT Park qo\u02bbllab-quvvatlash dasturlari, \u201cEnterprise Uzbekistan\u201d \u2014 Raqamli texnologiyalar xalqaro markazining tashkil etilishi va boshqa tashabbuslar taqdim etildi.\n\n\nUchrashuvlar yakuni bo\u02bbyicha joriy yilning mart oyida Sirdaryo viloyatida \u201cZero risk\u201d dasturi orqali \u201cUpstream\u201d kompaniyasi filialini ochish bo\u02bbyicha kelishuvga erishildi. Ushbu qadam viloyatda yuqori haq to\u02bblanadigan yangi ish o\u02bbrinlarini yaratish imkonini beradi, shuningdek, 2030-yilga borib mamlakatning IT-xizmatlar eksporti hajmini $5 milliardga oshirishga yordam beradi.\n\n\u201cCanaan Communication & Technologies\u201d va \u201cHitech Geo Digital\u201d kompaniyalari ham O\u02bbzbekistonda o\u02bbz vakolatxonalarini ochishga qiziqish bildirishdi.\n\n\n\nBarcha kompaniyalar 18-20 mart kunlari O\u02bbzbekistonda bo\u02bblib o\u02bbtadigan va IT va autsorsing sohasida hamkorlik va sheriklik aloqalarini o\u02bbrnatish uchun platforma vazifasini bajaruvchi \u201cOffshore Outsourcing Tour\u201d tadbiriga taklif qilindi.\n\nBundan tashqari, delegatsiya a\u02bczolari dunyoning TOP 300 ta eng yaxshi universitetlaridan biri bo\u02bblgan Malayziyaning \u201cUCSI\u201d universiteti prorektori bilan ushrashuv o\u02bbtkazishdi. Muhokama qilingan asosiy masalalardan biri Sirdaryo viloyatida \u201cUCSI\u201d universitetining axborot texnologiyalari fakulteti filialini tashkil etish g\u02bboyasi bo\u02bblib, ushbu tashabbus hududning raqamli iqtisodiyotiga salmoqli hissa qo\u02bbshishga xizmat qiladi. Universitet rahbariyati IT Park bilan har tomonlama hamkorlik qilishga tayyorligini bildirdi.\n\n2024-yil O\u02bbzbekistonda \u201cYoshlar va biznesni qo\u02bbllab-quvvatlash yili\u201d deb e\u02bclon qilinganini hisobga olib, delegatsiya Malayziyaning \u201cUCSI\u201d universitetida IT sohalari bo\u02bbyicha tahsil olayotgan O\u02bbzbekistonlik yoshlar bilan norasmiy uchrashuv ham o\u02bbtkazdi.\n\n\nUchrashuvda talabalar O\u02bbzbekiston IT-sohasida qulay muhitni rivojlantirish bo\u02bbyicha o\u02bbz fikr-mulohazalari va dolzarb tashabbuslari bilan o\u02bbrtoqlashdilar va o\u02bbzlarini qiziqtirgan savollarni berish hamda o\u02bbz loyihalarini namoyish etish imkoniga ega bo\u02bblishdi.\n\n\n2024-03-01\n\n", "creation_date": "2024-03-01", "access_date": "2024-03-05 18:45:21", "category": "technology"},
{"url": "https://it-park.uz/uz/itpark/news/it-park-qatarda-web-summit-uzbekistan-tech-conference-tadbirlarida-qatnashish-va-qatar-kompaniyalarini-o-zbekistonga-jalb-qilish", "title": "IT Park Qatarda: \u201cWeb Summit\u201d, \u201cUzbekistan Tech Conference\u201d tadbirlarida qatnashish va Qatar kompaniyalarini O\u02bbzbekistonga jalb qilish", "text": "\nIT Park Qatarda: \u201cWeb Summit\u201d, \u201cUzbekistan Tech Conference\u201d tadbirlarida qatnashish va Qatar kompaniyalarini O\u02bbzbekistonga jalb qilish\n\nBosh direktori o\u02bbrinbosari Jahongir Radjabov boshchiligidagi IT Park Uzbekistan delegatsiyasi 24-29 fevral kunlari xalqaro texnologiya sammiti va \u201cWeb Summit Qatar 2024\u201d konferensiyasida qatnashish, Doha shahrida \u201cUzbekistan Tech Conference\u201d tadbirini tashkil etish va O\u02bbzbekistonga eksportga yo\u02bbnaltirilgan xorijiy IT-kompaniyalarni jalb qilish maqsadida Qatarning IT-kompaniyalari bilan uchrashuvlar o\u02bbtkazish uchun amaliy tashrif bilan Qatarda bo\u02bbldi.\n\nSafar doirasida delegatsiya O\u02bbzbekistonning IT-biznes yuritish uchun eng yaxshi yo\u02bbnalish sifatidagi salohiyatini namoyish etdi, shuningdek, Qatar biznesi vakillari bilan hamkorlik qilish imkoniyatlarini o\u02bbrganib chiqdi.\n\nTashrifning muhim tarkibiy qismi IT Park delegatsiyasining 26-29 fevral kunlari MENA mintaqasida birinchi marta bo\u02bblib o\u02bbtgan va xalqaro texnologiya gigantlari, startaplar, soha mutaxassislari va butun dunyo bo\u02bbylab texnologiya ixlosmandlarini jalb qilgan dunyodagi eng yirik texnologik konferensiya \u2014 \u201cWeb Summit Qatar 2024\u201d da ishtirok etishi bo\u02bbldi.\n\n\nTo\u02bbrt kun davomida \u201cDoha Exhibition and Convention Center\u201d binosida bo\u02bblib o\u02bbtgan sammitga 118 mamlakatdan 15 453 nafar ishtirokchi tashrif buyurdi. Unda 81 mamlakatdan 1043 ta kompaniya o\u02bbz texnologik innovatsiyalarini namoyish etishdi. Tadbirning xalqaro auditoriyasi 401 nafar investor, 148 nafar hamkor va 380 nafar ma\u02bcruzachilarni birlashtirdi. Sammit 900 ga yaqin texnologik jurnalistlar va ommaviy axborot vositalari vakillari tomonidan yoritildi.\n\nIT Park rezident kompaniyalari \u2013 \u201cTass Vision\u201d, \u201cIman\u201d, \u201cOneApply\u201d va \u201cSpeaklish\u201d \u201cWeb Summit Qatar\u201d ko\u02bbrgazmasida investorlar va ko\u02bbp sonli texnologik tadbirkorlar auditoriyasiga o\u02bbz mahsulotlarini taqdim etdilar.\n\nTa\u02bckidlash joizki, \u201cIman\u201d startapi \u201cPitch Competition\u201d\nfinal bosqichiga chiqdi\n\u2014 ushbu tanlovda dunyoning 40 ta eng yaxshi startaplari investorlar va tadbirkorlarning keng auditoriyasi oldida o\u02bbz loyihalarini taqdim etish bo\u02bbyicha bellashdilar.\n\nIT Park delegatsiyasi sammitda ishtirok etgan yetakchi kompaniyalar, jumladan \u201cHalabyte\u201d, \u201cIntegrar Tech\u201d, \u201cColendi\u201d, \u201cEasy Signage\u201d, \u201cSnoonu\u201d, \u201cTrinetix\u201d va \u201cTS Qatar\u201d bilan 20 dan ortiq uchrashuvlar o\u02bbtkazdi.\n\n\n\n\u201cHalabyte\u201d kompaniyasining biznesni rivojlantirish bo\u02bbyicha menejeri Mixindu Depp bilan bo\u02bblib o\u02bbtgan uchrashuvda hamkorlik istiqbollari, rivojlanish strategiyasi va kompaniyani O\u02bbzbekistonga jalb qilish masalalari muhokama qilindi. Kompaniya O\u02bbzbekistonda o\u02bbz vakolatxonasini ochishga qiziqish bildirdi va mahalliy IT-kompaniyalar bilan autsorsing sohasida hamkorlik qilish bo\u02bbyicha kelishuvga erishildi.\n\n\u201cIntegrar Tech\u201d startapi asoschisi Jovanni Kvintos bilan o\u02bbtkazilgan uchrashuvda O\u02bbzbekistondagi IT-kompaniyalar uchun yaratilgan sharoitlar, IT Park rezidentlari foydalanayotgan imtiyozlar taqdim etildi, shuningdek, O\u02bbzbekistonda IT-autsorsing ofisini ochish taklif etildi.\n\n\n\u201cWeb Summit Qatar\u201d doirasida Turkiyaning \u201cColendi\u201d, Avstraliyaning \u201cEasy Signage\u201d, Ukrainaning \u201cTrinetix\u201d va Qatarning \u201cSnoonu\u201d va \u201cMeeza\u201d kompaniyalari vakillari bilan uchrashuvlar o\u02bbtkazildi. Mazkur uchrashuvlarda IT-mutaxassislarning salohiyati va O\u02bbzbekistondagi IT-kompaniyalar foydalanishi mumkin bo\u02bblgan imtiyozlar, jumladan, soliq imtiyozlari va \u201cZero Risk\u201d dasturi taqdim etildi. Barcha kompaniyalar O\u02bbzbekistonda IT-autsorsing ofislarini ochish va Markaziy Osiyo bozorlariga chiqishga qiziqish bildirishdi.\n\nO\u02bbzbekiston tomonidan IT-biznesni yuritish uchun taqdim etilayotgan imkoniyatlarni batafsil o\u02bbrganish uchun kompaniyalar 18-20 mart kunlari Toshkent va Samarqand shaharlarida bo\u02bblib o\u02bbtadigan \u201c\nOffshore Outsourcing Tour\n\u201d tadbiriga taklif qilindi.\n\nBiznes vakillari bilan uchrashuvlardan tashqari IT Park delegatsiyasi Qatar Milliy banki, Qatar Islom banki, \u201cQatar Development Bank\u201d va \u201cQatar Financial Center\u201d delegatsiyalari bilan muzokaralar olib bordi.\n\nQatar moliya markazi bilan bo\u02bblib o\u02bbtgan uchrashuv yakunlari bo\u02bbyicha hamkorlikni yo\u02bblga qo\u02bbyish bo\u02bbyicha kelishuvga erishildi. Tashkilot, shuningdek, Qatar bozoriga kirish istagida bo\u2018lgan startaplarni moliyaviy qo\u2018llab-quvvatlashga tayyorligini bildirdi va bu maqsadda yangi startaplar uchun $500\u00a0000 dan boshlab, tasdiqlangan kompaniyalar uchun esa $5 milliongacha grantlar ajratdi. Startaplar IT Park Uzbekistan investitsiya bo\u2018limiga murojaat qilib grant olish uchun ariza topshirishlari mumkin.\n\n\nQatar Milliy bankining operatsion loyihalar bo\u02bbyicha katta menejeri Kameliya Laviniya O\u02bbzbekistonda \u201cRaqamli bank\u201d loyihasini ishga tushirish, koll-markaz va dizaynerlar jamoasiga ega ofis ochishga qiziqish bildirdi. Shuningdek, IT-kompaniyalar uchun IT Park tomonidan taqdim etilayotgan dasturlar va malakali mutaxassislarni jalb qilishda ko\u02bbmaklashish masalalarini muhokama qilindi.\n\nQatar Islom bankining axborot texnologiyalari bo\u02bblimi rahbari Xurram Qodir IT Park faoliyati, jumladan fintech (moliyaviy texnologiyalar) sohasidagi rezidentlar bilan yaqindan tanishdi va ularning faoliyatiga qiziqish bildirdi. Tomonlar o\u02bbz faoliyatlarini tahlil qilish uchun batafsil ma\u02bclumot berishga kelishib oldilar.\n\n\n\nAmaliy tashrif yakunlari bo\u02bbyicha \u201cTS Qatar\u201d, \u201cEasy Signage\u201d va \u201cSnoonu\u201d kompaniyalari O\u02bbzbekistonda ishlab chiqish ofislarini ochishi kutilmoqda. 2024-yil oxiriga kelib kamida 50 ta ish o\u02bbrni yaratiladi, IT-xizmatlar va mahsulotlarning umumiy eksporti hajmi esa $3 millionga oshadi, shundan Qatarga qilingan eksport eksport hajmi $1 millionni tashkil qiladi. Qatarlik investorlar va venchur fondlari 2024-yilda O\u02bbzbekistondagi startaplarga kamida $1 million sarmoya kiritishadi.\n\n\u201cBiz hozirda O\u02bbzbekistonga xorijiy kompaniyalarni jalb qilish bo\u02bbyicha faol ish olib bormoqdamiz va Qatar bu borada biz uchun juda muhim hamkordir. Ushbu mamlakat MENA mintaqasidagi asosiy o\u02bbyinchilardan biri bo\u02bblib, O\u02bbzbekiston kompaniyalari allaqachon o\u02bbz mahsulotlarini ushbu mintaqaga faol eksport qilmoqdalar. Ishonchimiz komilki, bizning tashrif rezidentlarimiz eksporti hajmini oshirish va xalqaro kompaniyalarni O\u02bbzbekistonga jalb qilishga yordam beradi\u201d, \u2014 dedi Jahongir Rajabov. \u201cQatar ishbilarmon doiralari vakillari bilan o\u02bbtkazilgan uchrashuvlar va \u201cWeb Sammit\u201d konferensiyasida ishtirok etish global maqsadimiz \u2014 O\u02bbzbekistonni xalqaro IT-autsorsing markaziga aylantirish va 2030-yilga borib respublika xizmatlar eksportini $5 milliardga yetkazish yo\u02bblidagi ko\u02bbplab strategik qadamlardan biridir.\u201d\n\n\n\n2024-03-01\n\n", "creation_date": "2024-03-01", "access_date": "2024-03-05 18:45:21", "category": "technology"},
{"url": "https://it-park.uz/uz/itpark/news/raqamli-iqtisodiyotni-rivojlantirishda-zamonaviy-menejment-mavzusida-seminar-trening-o-tkazildi", "title": "\u201cRaqamli iqtisodiyotni rivojlantirishda zamonaviy menejment\u201d mavzusida seminar-trening o\u2018tkazildi", "text": "\n\u201cRaqamli iqtisodiyotni rivojlantirishda zamonaviy menejment\u201d mavzusida seminar-trening o\u2018tkazildi\n\nRaqamli texnologiyalar vazirligida vazirlikning hamda IT Park\u00a0hududiy bo\u2018linmalari rahbarlari uchun \u201cRaqamli iqtisodiyotni rivojlantirishda zamonaviy menejment\u201d mavzusidagi maxsus seminar-trening tashkil etildi.\n\n\nTreningni tashkil etishdan maqsad \u2013 hududlarda raqamli texnologiyalarni joriy etish samaradorligini oshirish, shu jumladan, yoshlarni ushbu sohaga jalb etish, xizmatlar hajmini, raqamli texnologiyalar sohasidagi korxona va tashkilotlar faoliyati samaradorligi hamda rahbarlar mas\u2019uliyatini, shuningdek, ularning kompetensiyalarini yanada oshirish, rahbarlik ko\u2018nikmalarini to\u2018laqonli rivojlantirishdan iborat edi.\n\nUch kun davom etgan seminarda \u201cRaqamli O\u2018zbekiston\u20132030\u201d strategiyasi: konsepsiyasi va amalga oshirish bosqichlari, rivojlangan davlatlarning raqamli strategiyalari, notiq-lider bo\u2018lish san\u2019ati, korporativ etika va korporativ madaniyat kodeksi mavzularida ishtirokchilarga ma\u2019ruzalar qilindi.\n\nShuningdek, hududlarda IT xizmatlar eksporti yo\u2018nalishini rivojlantirish chora-tadbirlari, notiqlik san\u2019atining rahbar faoliyatidagi o\u2018rni va ahamiyati haqida foydali ma\u2019lumotlar berildi.\n\nBundan tashqari, raqamli texnologiyalar sohasida ta\u2019limni rivojlantirish, jumladan, kadrlar tayyorlash, qayta tayyorlash va malakasini oshirishni tashkil etish masalalariga alohida e\u2019tibor qaratildi.\n\n\nShu bilan birga, seminar davomida rahbar-xodimlarga ish jarayonida stressni boshqarish va uni yengish usullari haqida ma\u2019ruza qilindi hamda O\u2018zbekistonda IT tadbirkorlikni rivojlantirish istiqbollari, \u201cRaqamli hukumat\u201d va \u201cRaqamli hudud\u201d, \u201cRaqamli ta\u2019lim\u201d dasturlari doirasida amalga oshirilgan ishlar va kelgusidagi vazifalar muhokama qilindi.\n\nSeminar-trening davomida ishtirokchilar va ma\u2019ruzachilar o\u2018rtasida qizg\u2018in bahs-munozaralar bo\u2018lib o\u2018tdi hamda jarayon davrida paydo bo\u2018lgan qiziqarli savollarga yetarlicha javoblar berildi.\n\nO\u2018z navbatida, tinglovchilarning seminar davomida olgan bilimlarini aniqlash maqsadida test sinovlari o\u2018tkazildi hamda o\u2018quv kursi yakunida ishtirokchilarga maxsus sertifikatlar topshirildi.\n\n\n\n2024-03-03\n\n", "creation_date": "2024-03-03", "access_date": "2024-03-05 18:45:21", "category": "technology"},
{"url": "https://it-park.uz/uz/itpark/news/mgovaward-tanlovining-uchinchi-to-lqin-g-oliblari-taqdirlandi", "title": "mGovAward tanlovining uchinchi to\u02bblqin g\u02bboliblari taqdirlandi", "text": "\nmGovAward tanlovining uchinchi to\u02bblqin g\u02bboliblari taqdirlandi\n\n29-yanvar kuni soat 11:30 da Raqamli texnologiyalar vazirligining konferensiyalar zalida \u201cmGovAward\u201d tanlovining uchinchi to\u02bblqin g\u02bboliblarini taqdirlash marosimi bo\u02bblib o\u02bbtdi. Tadbir O\u02bbzbekiston Respublikasi Raqamli texnologiyalar vazirligi va BAA hukumati ko\u02bbmagida IT Park tomonidan tashkil etildi.\n\n\nTadbirda davlat tashkilotlari va startap ekotizimlar vakillari, ommaviy axborot vositalari, shuningdek, BAA\u02bcdan kelgan hamkorlar: janob Abdulla Nasser Luta (Vazirlar mahkamasining raqobatbardoshlik va tajriba almashish bo\u02bbyicha o\u02bbrinbosari), janob Salim Al-Shami (BAA Bosh vaziri devonining davlat xizmatlarini rivojlantirish bo\u02bbyicha ijrochi direktori) va Manal Bin Salim xonim (guruh rahbari, tajriba almashish bo\u02bbyicha davlat idorasi) ishtirok etishdi.\n\n\nTadbirni Raqamli texnologiyalar vazirining birinchi o\u02bbrinbosari Oleg Andreevich Pekos ochib berdi. Vazir o\u02bbrinbosari \u201cmGovAward\u201d tanlovini o\u02bbtkazishdan asosiy maqsad \u2014 yoshlarning hukumat bilan hamkorlikda ishlashga qiziqishini oshirish va mobil davlat xizmatlarini rivojlantirish bo\u02bbyicha sifatli yechimlarni ishlab chiqish ekanligini va ishlab chiqilgan eng yaxshi yechimlar davlat organlarida amaliyotga tatbiq etilishini ta\u02bckidladi.\n\n\nTadbir doirasida IT Park ijrochi direktori Abdulahad Qo\u02bbchqorov va janob Salim Al-Shami ishtirokida panel muhokamasi bo\u02bblib o\u02bbtdi, unda tanlov natijalari va ikki davlat o\u02bbrtasidagi hamkorlikni yanada rivojlantirish masalalari muhokama qilindi.\n\n\n\nTadbirda \u201cmGovAward\u201d tanlovining ikkinchi to\u02bblqini g\u02bbolibi, \u201cTahrirchi\u201d loyihasi asoschisi \u2014 Muhammadsaid Mamasaidov motivatsion nutq so\u02bbzladi. U o\u02bbzining muvaffaqiyati va tanlovda ishtirok etish loyihani rivojlantirishga qanday yordam bergani haqida gapirib berdi.\n\n\nmGovAward \u2014 davlat mobil ilovalarini ishlab chiqish bo\u02bbyicha respublika tanlovi bo\u02bblib, sovrin jamg\u02bbarmasi $100 000 ni tashkil etadi. Tanlovning uchinchi to\u02bblqinida qatnashish uchun jami 63 ta jamoa ariza topshirgan bo\u02bblib, shundan 20 ta loyiha \u201cDemo Day\u201d bosqichiga yetib keldi.\n\n\nTanlovda quyidagi loyihalar g\u02bbolib deb topildi:\n\n\n1-o\u02bbrin (va $50 000 mukofot): Logo Smart \u2014 sun\u02bciy intellekt yordamida bolalar nutqidagi nuqsonlarni tuzatishga qaratilgan innovatsion onlayn dastur. Jamoa a\u02bczolari: Samandar Xasanov, Islomxo\u02bbja Nigmatov, Egambergan Atamuratov, Fayoza Shodmonova;\n\n\n\n\n2-o\u02bbrin (va $30 000 mukofot): Drivesafe \u2014 charchoq belgilarini kuzatib boradigan ogohlantiruvchi sayohatchi vazifasini bajarib, haydovchilardagi uyquchanlik bilan bog\u02bbliq baxtsiz hodisalarning oldini olish uchun video monitoring va ogohlantirishlardan foydalanadigan ilova.\nJamoa a\u02bczolari: Behzod Shuxratov, Botirjon Sobirov, Behruz Abdullaxo\u02bbjayev;\n\n\n\n\n3-o\u02bbrin (va $20 000 mukofot): School of autism \u2014 autizm kasalligiga chalingan bolalarga tahsil olish, rivojlanish va muloqot qilishda yordam beruvchi mobil ilova. Jamoa a\u02bczolari: Dilnoza Sulaymonova, Shahzod Botirov, Sevinch Ikromjonova, Rashod Akramov, Shohrux Pardayev.\n\n\n\n\nEslatib o\u02bbtamiz, tanlovning uchinchi to\u02bblqini 2023-yil 1-iyulda boshlangan edi. Ishtirok etish doirasida tanlov ishtirokchilari quyidagi yo\u02bbnalishlardan biri bo\u02bbyicha davlat sektori uchun mobil ilovani ishlab chiqishlari kerak edi:\n\n\ntransport va logistika\n\nma\u02bclumotlarga asoslangan yechimlar\n\nta\u02bclim\n\ntadbirkorlik\n\ninson resurslari va farovonlik\n\nekologiya va atrof-muhitni muhofaza qilish\n\nturizm\n\n\n\n\n2024-01-29\n\n", "creation_date": "2024-01-29", "access_date": "2024-03-05 18:45:22", "category": "technology"},
